# Reglugerð um hæfi leiðbeinenda

Samþykkt á fundi stjórnar BÍS 8. júní 2010.

### 1. grein - skipun stjórnenda

Fræðsluráð skipar stjórnendur námskeiða með skipunarbréfi. Stjórnendur eru skipaðir til stjórnunar á ákveðnum námskeiðum og er tímalengd samkomulag fræðsluráðs og viðkomandi stjórnanda.

### 2. grein - hæfni stjórnenda og leiðbeinenda

Námskeið á vegum fræðsluráðs BÍS eru í tveimur flokkum. Annars vegaforingjanámskeið og hins vegar námskeið um sértæk efni á vegum fastaráða BÍS. 

1. Stjórnandi á foringjanámskeiði skal uppfylla eftirfarandi skilyrði: 
    - Hafa foringjareynslu innan skátahreyfingarinnar. 
    - Hafa lokið Gilwell þjálfun, leiðbeinendaþjálfun og stjórnendaþjálfun eins og hún er skilgreind af fræðsluráði hverju sinni. 
    - Hafa fengið jákvæða umsögn á endurmati námskeiða þar sem viðkomandi hefur sinnt leiðbeinendastörfum.  
2. Leiðbeinandi á foringjanámskeiði skal uppfylla eftirfarandi skilyrði:  
    - Hafa lokið Gilwell námskeiði eða vera orðinn 23 ára.  
    - Hafa lokið leiðbeinendaþjálfun eins og hún er skilgreind af fræðsluráði hverju sinni.  
3. Stjórnandi og leiðbeinandi á námskeiði um sértæk efni skal uppfylla eftirfarandi skilyrði:  
    - Hafa sértæka þekkingu á efninu. 
    - Hafa stjórnenda og/eða leiðbeinendareynslu. 

Fræðsluráð getur metið formlega menntun og leiðbeinenda- og stjórnendareynslu utan skátahreyfingarinnar til jafns á við þá þjálfun sem skátahreyfingin veitir. 

### 3. grein - ábyrgð stjórnenda

Stjórnendur námskeiða bera ábyrgð á því að námskeið BÍS séu í samræmi við skipunarbréf, námskrár og verklagsreglur fræðsluráðs BÍS eins og þær eru á hverjum tíma.